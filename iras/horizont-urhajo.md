(Darabos Dániel, 2023. június)

# Horizont űrhajó

– Kra akta koklamma – sziszegte a kirlián űrflotta hadvezére és megszakította a kapcsolatot.

A parancsnoki vezérlőterem falán elsötétült a képernyő. A Horizont űrhajó tisztjei mind Salamon kapitányt lesték.

– Kapitány, ez azt jelenti…

– Igen, tizedes, jól hallotta. A kirlián flotta azonnali támadásra szánta el magát. A mi békéltető küldetésünk kudarcot
vallott. Itt perceken belül gamma sugarak és polip torpedók töltik meg az űrt. Menekülnünk kell. Navigátor!

– Igen kapitány?

– Irányítsa űrhajónkat a Szíriusz 2b koordinátáira. Gépház?

– Igen kapitány?

– Készítse a hiperhajtóműveket indulásra. Visszaszámlálás után az én vezérszavamra aktiválja a hiperűrugrást. Tíz,
kilenc…

– Egy pillanat, kapitány…

– Igen gépház?

– Probléma van a kettes hajtóművel.

– Meghibásodott a kettes hajtómű?

– Nem uram. De egy hódcsalád beköltözött a hajtómű hűtőfolyadékába. A mi küldetésünk az élet és béke védelme az egész
Galaxisban, nem igaz?

– Ez így van, tizedes. De a kirliánok bármelyik pillanatban tüzet nyithatnak ránk. Ha az űrhajónk megsemmisül, a vidrák
is odavesznek.

– Nem vidrák, kapitány! Hódok! Nézze, itt egy fénykép róluk ahogy a hűtőfolyadékban játszadoznak. Hát nem bájosak,
kapitány?

– Valóban bájosak. Ha lehetséges, a visszaszámlálás ideje alatt távolítsák el a hódokat a hűtőfolyadékból.
Hiperűrugrásra felkészülni! Tíz, kilenc…

– De kapitány! Nem zavarhatjuk pont most a hódokat! Ez a párzási időszakuk.

Ekkor érték az első gamma lézer találatok a Horizont űrhajót. Az első három találatot elhárította az energiapajzs, de a
negyedik fülsiketítő reccsenéssel áttörte a hajót védő burkot.

– Ha nem ugrunk azonnal, végünk! – kiáltotta Salamon kapitány.

– Uram, a Horizontot Szíriusz legjobb mérnökei tervezték. Ezek a gamma sugarak nem tudnak kárt tenni benne! Legfeljebb
egy kicsit felmelegítik az űrhajót.

– Én mindig is feljebb akartam csavarni a termosztátot! – dobta be Eleven őrnagy. Többen egyetértően támogatták.

A záporozó lézersugarak folyamatosan rázták a fedélzetet. Ózonszag lengte be a parancsnoki terem egyre forrósodó
levegőjét. A tisztek egy része fürdőruhára vetkőzött.

– Gépház! Azonnal távolítsák el a hódokat és indítsák be a hajtóművet! Ez parancs!

– Sajnálom kapitány, hogy idáig fokozódott a helyzet, de a szakszervezet képviselőjeként felül kell bírálnom a parancsát
– vágott közbe szigorúan Geller őrnagy.

– Miféle szakszervezet?

– A hódolajipari dolgozókat képviselem. Ha eltávolítja a hódokat a hajtóműből, ezek az emberek mind elveszítik a
munkájukat!

– Olajat csinálnak a hódokból?

– Dehogyis. Ők masszírozák be a fiatal hódok bundájába az olajat. Hogy vízhatlan legyen.

– Ez biztos nagyon fontos munka – mondta bizonytalanul a kapitány. – De nézzen körül! Már az egész fedélzet
életveszélyes!

– Bizonyos részei valóban kezdenek felforrósodni – ismerte el Geller őrnagy, miközben letörölte az izzadságot a
homlokáról. – De vajon ez a teljes igazság? Számítógép!

– Parancsoljon, őrnagy – válaszolt egy udvarias robothang.

– Van olyan része is az űrhajónak, ahol javult a klíma a gammasugár bombázás hatására?

– Igen van – mondta a számítógép. A vezérlőterem füstös levegőjében egy holografikus ábra jelent meg. Színesen világító
vonalak mutatták az űrhajó alaprajzát és hőmérsékleti adatait.

– Az a mélyhűtő terem! – bosszankodott a kapitány és az ajtó felé indult.

A folyosót megtöltötte a vörös vészfényektől villogó füst. Az egész űrhajó rázkódott. A kapitány kénytelen volt
tapogatózva keresni a kettes hajtóműhöz vezető utat, bárhogy is égette a tenyerét a fal forró krómötvözete.
Tap-tap-tap-tap, hallatszott egy polip torpedó találat jellegzetes ritmusa.

Később, a Szíriusz 2b főterén így szólt az összegyűltekhez Faliór ezredes:

– A Horizont Békehajó teljes személyzete a Bíbor Keringető érdemrendben részesül. Salamon kapitány és legénysége hősies
helytállása és önfeláldozása példaértékű mindannyiunk számára. Az érdemrend kitüntetését Holzburg Soma hódügyi miniszter
adja át a hozzátartozóknak.
